----

- sloh musí **reagovat** / **navazovat** na **výchozí text** (když to jde, tak co nejkonkrétněji)
- dávat pozor na slovní zásobu - ke každému druhu slohu se hodí jiná 
- používat **odstavce** 
- slova: **minimum 200** - **maximum 300** (ideál 250)


### Vypravování

- někomu chceme něco písemně vyprávět o něčem, co se stalo
- důležitá je správná interpunkce a gramatika => bohatý a kvalitní jazyk
- [**přímá řeč** (tím se odlišíme od popisu děje)](https://www.mojecestina.cz/article/2014071301-jak-psat-primou-rec)
	- hovorová slova, nemusíme se uplně držet spisovné češtiny
- čas může být budoucí, přítomný, minulý
- **Úvod** (expozice)
	- nastínit děj
	- představit postavy a místo, kde se příběh odehrává
- **Zápletka** (kolize)
	- čáse, kdy se něco začíná dít (proč se děje, co se děje)
- **Vyvrcholení** (krize)
	- rozuzlujeme a rozvádíme zápletku (první velký zvrat)
- **Zvrat** (peripetie)
	- nastane nečekaná událost (druhý velký zvrat), grandiozní finále
- **Rozuzlení a závěr**
	- konec vypravování (dopadl dobře | špatně)

#### Ukázka1:

_**Tohle se nemělo stát!**_  
_VÝCHOZÍ TEXT: Kdyby člověk od mladosti až do stáří svého zapisoval všecky poklesky a hlouposti, kterých se dopustil, měl by každý velkou knihu…_  
_(Josef Jungmann, Zápisník, upraveno)_

_Zpracování: vypravování o tom, jak jste udělali něco, co vás následně mrzelo_

          _S Honzou jsem vždy tvořil nerozlučnou dvojku. Někdy jsme podnikali věci, které by nám rodiče neodsouhlasili. Jeden bláznivý nápad a může být poznamenán celý zbytek života!_  
          _Už předem jsem Honzovi slíbil, že se v létě zúčastníme akce „Benátská noc“. „Bude to paráda. Suprově zapaříme!“ „Jasně,“ hned jsem souhlasil. Naskytla se přece možnost, jak si pořádně užít. V sobotu ráno jsme tedy vyrazili do Liberce. Já řídil svůj nový vůz, na který jsem byl patřičně pyšný. V návalu emocí nikdo neřešil, jak se dostaneme domů, i když každý tušil, že bez alkoholu se neobejdeme. Celý večer pro nás znamenal téměř sedmé nebe. Skvělá hudba hrála ze všech pódií, kapely se střídaly jedna za druhou, trsali jsme a kolem nás se točilo plno krásných a sexy holek a nechyběl ani alkohol. V pozdních večerních hodinách padla zčistajasna osudová sázka mezi Honzou a místním frajerem Petrem. „O co, že odtud za pět minut nedojedeš na Dlouhé Mosty!“ „Za basu piva to zvládnu!“ zněla moje odpověď. „Tak se ukaž, Hodkovičáku!“ odvětil Honza. Sedl jsem si za volant odhodlán vyhrát. Honza seděl na straně spolujezdce a Petr na sedadle za mnou. Vyjel jsem! Před očima se mi dělaly mžitky, měl jsem pocit, že silnice oživla. Dokážu to, nejsem žádné béčko! První zatáčku jsem hravě projel, ale druhou už nezvládl a narazil plnou rychlostí do stromu._  
          _Víčka byla těžká, ale přesto se mi je podařilo otevřít a uviděl jsem zdravotní sestru, která se na mne smutně usmála. „Co se stalo? A kde to jsem? Kde je Honza a Petr?“ zeptal jsem se sestry. „Už jsi mimo nebezpečí, lež!“ naléhala. „Máš těžký otřes mozku a zlomenou ruku a pravou nohu. Petr měl obrovské štěstí. Vyvázl jen se zlomenou nohou a s drobnými pohmožděninami. Ale Honza!“ Najednou se mi zatajil dech! Sestřička pokračovala: „Podařilo se nám ho zachránit, ale museli jsme mu amputovat obě dvě dolní končetiny.“ Do očí mi vyhrkly slzy. Tiše jsem plakal a nadával si, co jsem to udělal._  
          _Brzy jsme se s Petrem uzdravili. Honza je od té doby na vozíku. Dokázal se se svým osudem smířit a snaží si užívat života. Odpustil mi. Všichni tři jsme nerozluční kamarádi. I přesto jsem dodnes zraněn. Ne na těle, ale na duši. Seděl jsem za volantem!_


### Publicistický styl

- překládán publiku (veřejnosti)
	- důležité je určit pro jakou masu čtenářů je text určen (seriózní časopis, časopis o zdravé výživě)
- **komunikační funkce** (proč text píšu)
	- nejspíše bude uvedeno v zadání
	- **informační funkce** - chci informovat
	- **přesvědčovací funkce** - chci čtenáře o něčem přesvědčit
	- **zábavná funkce** - cílem je pobavení
- používat obrazná pojmenování => dělat text čtivým a zajímavým
- spisovná | hovorová čeština => záleží na zadání (kam článek píšeme)
- **titulek** (povinná část)
- **text**
	- úvod
	- hlavní text
	- závěr

#### Ukázka

_**Téma:** „**Čabajka, nebo jablko?“**_

_**VÝCHOZÍ TEXT:** Lidé jsou různí: někdo nedá dopustit na starou a osvědčenou českou kuchyni a knedlík je pro něho rájem pozemským. Jiný poobědvá hamburger, který zapije kolou. Někteří chroupou zeleninu, neslanou, nemastnou. Někdo snídá čabajku, jiný nesnídá vůbec. Jak se zorientovat v mnoha různých pohledech na správnou výživu?_

_**Zpracování:** libovolný text publicistického stylu o stravovacích návycích Čechů do časopisu o zdravé výživě (role výchozího textu inspirativní)

**_Jíme v Česku zdravě!_**

_Jaké jsou stravovací návyky české populace? Odlišují se nějak Češi ve stravování od ostatních evropských národů? Udrží se v českých domácnostech tradiční česká kuchyně nebo podlehneme tlaku globální kuchyně? Na tyto otázky velmi často odpovídají odborníci na správnou výživu._

_„Základní stravovací návyky se samozřejmě budují v rodinách. Dle průzkumu se mnoho českých rodin snaží zachovat tradiční ráz české kuchyně, který občas nabourá možnost návštěvy restaurace či rychlého občerstvení a využití nabídky globálních jídel. Vždyť klasický hamburger může velmi dobře konkurovat knedlu zelu vepřu či pizze, hlavně u mladé generace,“ podotýká přední odbornice v oblasti zdravé výživy MUDr. Lenka Horáková._

_Dětští lékaři však upozorňují na hrozivý fakt, že dětská populace kvůli špatným stravovacím návykům trpí tělesnou nadváhou, což přispívá ke vzniku mnoha závažných onemocnění, jako je např. diabetes nebo artróza, kterými děti nikdy v takovém množství netrpěly. Dostupnost nevhodných potravin ve školách prostřednictvím prodejních automatů řeší v poslední době velmi zásadně ředitelé základních škol, kdy se snaží volit automaty pouze s nabídkou zdravých produktů, např. jogurtů, mlék, zeleninových salátů atd._

_Hlavně mladé rodiny s dětmi upřednostňují zdravý životní styl a velmi dobře se orientují v nabízených produktech, což potvrzují výsledky průzkumu, které zveřejnila agentura „STEM“. Celkově se dotazovaní shodli, že zcela zásadní je pravidelný stravovací režim, jež dodržuje pouze 60 % populace. Není nad každodenní kvalitní snídani, která nás postaví na startovní čáru celého dne._

_Samozřejmě stravovací návyky se od dob babiček změnily. Objevují se nové potravinové produkty, je celkově větší tlak reklam na spotřebitele. Někdy nakupujeme spíš obal než produkt. Zdravý životní styl vyžaduje, abychom více sledovali složení, energetickou hodnotu, kvalitu potravin. Celkově Češi patří v Evropě k národům, jenž se snaží občasně konzumovat zdravé potraviny a zatím více sledují samotnou cenu nabízených produktů._

### Úvaha

- problém nad, kterým se zamýšlíme
	- **posuzovat z více stran**
	- **důvod vzniku, podstata, vztahy s jinými problémy**
	- **vyvozovat závěry**

#### Ukázka 

**_VÝCHOZÍ TEXT:_**  
_Kabelku byste neukradli – Mobil byste neukradli – Film byste neukradli – Pirátství je zločin_  
_(text spotu zaměřeného proti nelegálnímu stahování dat)_  
_**Zpracování:** úvaha o problematice nelegálního stahování dat_

          _V dnešní době plné počítačů a jiných elektronických vymožeností se velmi často řeší otázka nelegálního stahování dat. Názor odborné či laické společnosti na danou problematiku je různorodý. Někteří zastávají názor, že je to zločin a měl by se trestat, jiné to vůbec netrápí. Řekněme si na rovinu, kdo z nás si alespoň jednou nestáhl film, počítačovou hru, CD oblíbeného zpěváka, hudební skupiny či elektronickou knihu!_  
          _Jak se mají nastavit zákony ohledně stahování dat, aby nedocházelo k jejich porušování? Myslím si, že pokud stahujeme data pro vlastní užívání a nedistribuujeme je desítkám tisíc lidí, z čehož by vznikal zisk, neměli bychom být trestáni. K zamyšlení stojí příběh ženy ze zahraničí, která na své webové stránky umístila odkaz na hudební hity roku 2011 a dostala pokutu ve výši několika milionů korun. Odvedly státní instituce, v podobě policie a soudu, dobře svou práci? Je to spravedlivé řešení? Miliony lidí sdílí tisíce dat a nikdy nejsou dopadeni. Osobně neznám nikoho, kdo by byl potrestán za stahování či distribuci nelegálních dat. Podle mého názoru by měli býti potrestáni jen ti největší „dealeři“, kteří mají ze stahování dat ohromné zisky._  
          _Některé servery našly řešení. Za malý poplatek si můžete legálně stáhnout hudební album, film, počítačovou hru či jiné aplikace. Je to správná cesta? Či se najde někdo, kdo je schopen opět obejít zabezpečení serverů a zneužije získaná data pro svůj prospěch? Některé distribuční firmy zlevnily ve svých obchodech CD, DVD či jiné nosiče. Mají snahu vycházet vstříc zákazníkovi. Podaří se jim zastavit nelegální trh?_  
          _I když se budeme snažit počítačové piráty zastrašit různými pokutami či zveřejňováním soudních kauz, nelegální stahování dat zcela jistě ze světa internetové sítě nevymizí._

### Charakteristika

- charakteristika člověka, místa, postavy, obrazu...
	- **logický popis** dané "věci" z **více pohledů** (minimalně dva)
- pohledy:
	- **vnější charakteristika** (vzhled)
	- **vnitřní charakteristika** (charakter - kladné | záporné vlastnosti, pocity, které u nás místo / člověk vyvolává)
- vyhnout se opakování slov (především být - je)
- `Pepa je hodný a přátelský člověk. Pepa je také milý….` **=>** `Pepu má každý rád, protože je hodný člověk a s každým se rychle spřátelí. Také se k lidem chová mile…`
	- sloveso je nahrazováno plnovýznamovými slovesy (být přátelský => spřátelit se, být milý => chovat se mile)
	- bohtatá slovní zásoba
	- **gramatika** a **používání odstavců**

#### Ukázka

_**Setkání se zajímavým člověkem**_

_**Zpracování:** charakteristika člověka, který na vás silně zapůsobil_

          _Snad každý ve svém životě potká člověka, který ho natolik zaujme, že si jej navždy bude pamatovat – pro jeho vzhled, povahu, skutky, zájmy, neobvyklé chování. Takovým člověkem je v mém životě Petr Haken, můj dlouholetý přítel. Nikdy nezapomenu, jak jsme se poprvé setkali na volejbalovém turnaji. Vešel do tělocvičny a ihned na sebe upoutal pozornost svým charismatickým úsměvem. Petr se narodil v minulém století v Čechách, ale jeho otec je Rus a matka Slovenka. Bojovnost ruského národa a emotivnost Slováků se výrazně projevuje v jeho povaze._  
           _Jeho dva metry vysoká svalnatá postava , krátce střižené světlé vlasy, pronikavé modré oči, výrazný nos a všudypřítomný úsměv pokaždé lákají pohledy zvědavců. Nezanikne, ani když si sedne, protože sedí zcela rovně, jako by spolkl pravítko. Petr je povahou extrovert, tudíž k lidem otevřený, přátelský, společenský, dobrosrdečný, laskavý, velkorysý. Neplýtvá těmito vlastnostmi, jejich projevy si nechává pouze pro své nejbližší. Je vyložený ochránce slabých. S péčí a trpělivostí pomáhá všem svým přátelům, kteří se řídí heslem: „Když potřebuješ povzbudit, uklidnit, poradit či utěšit, vždy zajdi za Petrem!“__Jeho největším koníčkem je sport. Aktivně hrál celé své mládí volejbal za tým Dukly Liberec. V současné době se věnuje volejbalu jen příležitostně. Rád si vyrazí do bílé stopy na běžkách, uchopí badmintonovou či tenisovou raketu a s úsměvem pobíhá po kurtu. Občas se nechá zlákat pozvánkou na divadelní představení či rockový koncert. Počítačová hra mu pomáhá zkrátit večery, jelikož je dodnes svobodný mládenec_  
           _Petr je zaměstnán jako počítačový expert v jedné pražské firmě. Ve svém zaměstnání musí být ostražitý, pilný. Nedávno se rozhodl vstoupit do politiky. Pro muže, který nad ostatními vždy vynikal a jehož výjimečnost je vždy patrná na první pohled, je pozice politika ideální. Pokud mi slíbí, že vstupem do politiky neohrozí naše přátelství, dám mu svůj hlas._


### Motivační dopis

- cílem je nastínit naši motivaci (dobré úmysly) - proč se o dané zaměstnání ucházíme
- bývá přikládán k životopisu (je tam takovej osobnější charakter)
- psán stručně => **důležité a relevantní info**
	- proč bych měl právě já dostat danou pozici
	- jak můžu zaměstnavateli v budoucnu přispět
	- jaké jsou moje zkušenosti s touto prací
- podruh druh **Formálního dopisu**
	- **adresa zaměstnavatele** (příjemce textu)
	- **datum**
	- **oslovení**
	- **text motivačního dopisu**
	- **podpis**
	- **adresa uchazeče**

#### Příklad

Firma Modeta  
Na Cibulce 8  
512 46 Harrachov

V Harrachově dne 22.10. 2013

Vážený pane, vážená paní,

     na internetových stránkách jobs.cz jsem našla Vaši nabídku zaměstnání na pozici návrhářky, která mne zaujala. Jsem absolventkou Střední průmyslové školy textilní v Liberci a poslední dva roky jsem pracovala v módní firmě Modest jako návrhářka zimního oblečení.

     Mým největším koníčkem je práce s různorodými materiály z hlediska nových módních trendů. Se svými návrhy jsem se zúčastnila i několika prestižních módních přehlídek u nás i v zahraničí a získala několik významných ocenění. Svoji práci se snažím vykonávat odborně a zodpovědně. Pravidelně se zúčastňuji módních workshopů v Anglii, Francii, Itálii, kde velmi dobře uplatňuji komunikační úroveň anglického jazyka. Mám zkušenosti s pracovními týmy v oblasti technologie výroby oděvů a grafiky daného oboru. Mezi mé přednosti patří pracovitost, spolehlivost, ochota, flexibilita a nekonfliktní povaha.

     Vaše finanční nabídka za odvedenou práci mi zcela vyhovuje. Pokud bych dostala příležitost pracovat pro Vaši módní firmu, která má velký ohlas na mezinárodním trhu, důvěru bych splácela dobře a svědomitě odvedenou prací. Věřím, že jsem na tuto pozici vhodným kandidátem. Do zaměstnání mohu nastoupit od 1. dne následujícího měsíce.

     Ráda bych se zúčastnila osobního pohovoru, abych měla možnost některé informace upřesnit, vysvětlit a mohla zároveň prezentovat vlastní návrhy oděvů. Pohovoru se mohu zúčastnit kterýkoli pracovní den odpoledne. V případě potřeby je možné se domluvit i na dopolední hodiny. Myslím si, že bych pracovní pozici mohla zastávat lépe než někteří ostatní uchazeči.

Těším se na Vaši odpověď.

S pozdravem Martina Kyselová

Mobilní telefon: 625 444 220  
E-mail: [martina.kyselova@posta.cz  
](mailto:martina.kyselova@seznam.cz)Adresa: Martina Kyselová, Krušná 25, 512 46 Harrachov


### Zpráva

- **cílem je čtenáře informovat o události, která se již stala**
	- co se stalo nám, nebo co by mohlo zajímat větší část společnosti
	- zajímavosti
	- možnost osobního zhodnocení situace (píše se na závěr)
		- př. akce se vydařila
	- **Titulek**
	- **Text zprávy**
	- jazyk spisovný, logický a gramaticky správný
	- **CO** se stalo => **KDE** se stalo => **KDY** se stalo => **KDO** tam byl ...

#### Příklad

_**Uspěli jsme u seniorů**_

_Sdružení přátel školy a žáci Střední školy strojní, stavební a dopravní v Liberci ve spolupráci s Domem seniorů ve Vratislavicích nad Nisou uspořádali odpoledne plné zpěvu, tance a divadelních scén. Akce se uskutečnila 5.9.2013 od 14.00 hod. v kulturní místnosti samotného domova seniorů a od 17.00 hod. pokračovala divadelním představením v přilehlém parku, který slouží nejen seniorům, ale i širší veřejnosti. Všichni byli srdečně zváni a vítáni._

_Senioři si měli možnost poslechnout pásmo písní ze světoznámých operet prostřednictvím pěveckého sboru „Cvrčci“. Dále následovalo moderní taneční vystoupení na téma „Buďme sami sebou“, které mělo za úkol setřít generační rozdíly a vtáhnout seniory do rytmu hudby. Z této části vystoupení měli radost hlavně senioři, kteří byli vybídnuti a aktivně zapojeni do tanečního vystoupení. Velmi zajímavě se propojil prvek moderního tance žáků, kteří prezentovali styly street dance, Hip Hop, Lockin, Poppin, a tradiční pojetí tanečních stylů seniorů, např. valčík, polka. Představení sklidilo obrovský potlesk a následoval taneční přídavek, kterého se ujal vedoucí tanečního kroužku střední školy pan Mgr. Janek Ledecký, bývalý taneční mistr libereckého Divadla F.X.Šaldy._

_Po taneční části následovalo občerstvení v kavárně domu seniorů, které připravili samotní obyvatelé domova. Během ochutnávání sladkých dezertů a popíjení lahodné kávy se hovořilo o dalších projektech pro seniory, na kterých by se podíleli žáci SŠSS a D v Liberci._

_Poslední částí odpoledne bylo divadelní představení s názvem „Romeo a Julie po čtyřiceti letech“, které bylo dějově zasazeno do 21. století. Nepostrádalo však nadhled nad proměnou člověka a zcela zachovalo tradiční pohled na Shakespearovu tematiku._

_Po skončení akce byli všichni plni dojmů a konstatovali, že akce se vydařila. Celá akce byla pořádána v rámci preventivně výchovné činnosti.


### Popis místa

- **seřazené podle úhlů pohledů, podle kterých místo popisuju**
- cílem je **živě si představit popisované místo**
- uvádět nápadné a podstatné vlastnosti (charakteristické)
	- ve vhodném pořadí
- psáno **logicky**
- **KDE** se nachází => **vyjímečná vlastnost scenerie**
	- střídá se obecný popis s konkrétním a detailnim
- **úvod**
- **hlavní text**
- **závěr**
- **neutrálný jazykové prostředky = spisovný jazyk**
	- velké množství synonym
	- dávat **pozor na nadužívání** **"být"** a **"mít"**
		- je tam hodně lidí => vyskytuje se mnoho lidí
		- je tam kašna = nedávno postavena nová kašna
		- je tam park => můžeme navštívit park...

#### Ukázka

_**Zpracování:** popis oblíbené části vašeho města/ vaší obce_



     _Ranní procházky se sousedčiným čtyřnohým miláčkem, zábavné výlety na kolech nebo inline bruslích s kamarádkou Bohunkou, podvečerní procházky při západu slunce s milovaným partnerem či posezení na lavičce s oblíbenou knihou. To vše je pro mne spjato s jedním místem v současnosti zvaným „Hollywood“. V minulosti se lokalita jmenovala „Krkavčí vrch“ a váže se k němu dokonce i pověst. Z mého pohledu se jedná o nejkrásnější a nejklidnější místo v našem městě . Zrovna já mám to štěstí, že bydlím nedaleko._  
     _Na začátku cesty je několik architektonicky odlišných nových domů, které maličko nabourávají tradiční podobu našeho města. Dále pak už nacházím domy vesnického typu, jež působí uklidňujícím dojmem, i přestože sem doléhá hluk z blízké hlavní komunikace. Vzdálím-li se o několik málo kroků, hluk začne slábnout a pomalu se nořím do oázy klidu. K asfaltové cestě dlouhé necelý jeden kilometr, po které kráčím, z levé strany přiléhá louka, zprava se nachází kukuřičné pole. Celá cesta je lemována řadami topolů, které se jeví jako statní obři. Na konci cesty je malý vrch, za kterým se nachází překrásný „Hollywood“. Přicházím k němu a přímo přede mnou se rozprostírá malý rybníček pokrytý právě rozkvetlými lekníny, plný ryb a obklopený statnými duby. Na obou březích jsou umístěny lavičky poskytující možnost posezení a pohledu na nádherně čistou přírodu. Po pravé straně rybníku vyrostlo několik chatiček se zahrádkami, které dotvářejí jedinečnost tohoto místa._  
     _Vždy, když se potřebuji odreagovat, uvolnit, odpočinout, zamířím právě sem. Je to místo, kde se cítím dobře, jsem šťastná, svobodná, uvolněná. Ráda ho navštěvuji sama, nebo s lidmi, které mám ráda._

### Referát

- informace o nějaké problematice
	- **problematika** je uvedena v zadání
- podle čtenáře volíme jazykové prostředky
- **nadpis**
- **úvod** - **hlavní text** - **závěr**
	- úvod = uvedení čtenáře do problematiky => celý odstavec
	- hlavní text = řešení problematiky (každý odstavec obsahuje  jedno téma)
	- závěr = shrnutí

#### Ukázka

_**Téma:** „**Jak by měl vypadat můj první vůz“**
**Zpracování:** referát o možnostech výběru prvního auta_

_**„Můj první osobní vůz“**_

_Před nedávnem jsem konečně dosáhl plnoletosti a splnil si svůj sen, udělal si řidičský průkaz. Přede mnou je tedy poslední úkol, tj. pořídit si osobní automobil, který by zcela odpovídal mým nárokům z hlediska ceny, základních parametrů a výbavy._

_Současný automobilový průmysl nabízí mnoho typů osobních vozidel různých značek. Prvním důležitým krokem v rozhodování je cena vozu. Z hlediska mých možností musím volit spíše starší vozidlo, tj. maximálně 6 let staré a v ceně do sto padesáti tisíc korun. Rád bych volil auto světoznámé značky Toyota. Tuto značku vyrábí japonská automobilka, která je známá svou precizností, kvalitou, odpovídající cenou a působí na trhu již 77 let._

_Moje vozidlo by mělo být barvy modré, pětimístné, vhodné do města i do terénu, jelikož jsem vášnivým rybářem a často potřebuji sjet vozidlem přímo k vodní ploše. Vůz by měl být vybaven tažným zařízením. Pod kapotou by měl být dieselový motor o objemu 4,7 nebo 5,7 litrů. Dále bych preferoval automatickou převodovku, šest rychlostí, pohon 4×4, stabilizaci podvozku, regulaci tuhosti podvozku, senzor opotřebení brzdových destiček. Z hlediska vybavení vozidla bych požadoval automatickou klimatizaci, bi-xenonové světlomety, centrální zamykání na dálkové ovládání, autorádio a pro svou přítelkyni zcela nutného parkovacího akustického asistenta. Rád bych vozidlo vybavil navigačním systémem GPS, protože často cestuji v tuzemsku i do zahraničí. Toyota by měla být vybavena velkým úložným prostorem vhodným pro přepravu téměř jakéhokoliv nákladu._

_Ještě zcela nejsem rozhodnut, jaký typ vozidla značky Toyota koupím, vím však, že vozidlo by mělo být spolehlivé, bezpečné, pohodlné a být nepostradatelnou součástí mého života.

### Odborný popis

- psán **přesně a precizně**
- musíme brát v potaz čtenáře a jeho znalosti oboru
	- snažíme se aby pochopil co nejvíce informací
- **nadpis**
- **úvodní odstavec o popisované věci**
- **hlavní část popisu**
	- v kažém z nich popisujeme věc z jiného pohledu (vnitřní vlastnosti - z čeho se skládá, vnější vlasnosti - kde se nachází, jak vypadá...)
- **závěrečný odstatvec**
	- shrnutí popisované věci

#### Ukázka

_**Téma:** “Ďábelský vynález”_

_**Zpracování:** odborný popis přístroje, jehož používání vám zpočátku dělalo při praktické výuce značné potíže_

**_„CNC frézka“_**

CNC frézka je stroj, s kterým se pravidelně setkávám v praktické výuce od druhého ročníku studia na střední škole. Vždy jsem se těšil na první setkání s CNC frézkou, ale netušil, že práce na ní bude obtížná.

CNC frézka na první pohled vypadá nenápadně a jednoduše. Rozměry samotného CNC závisí na typu a stáří stroje. Celkový vzhled stroje odpovídá jeho funkčnosti. Rám stroje je světle hnědý a ostatní části jsou šedivé. Mezi hlavní části CNC bezpochyby patří ovládací panel ukrývající standardní počítač. Na počítači je nainstalován systém Windows, který spouští řídící systém stroje.Ovládací panel je vybaven klasickou alfanumerickou klávesnicí umožňující vytvářet CNC program. Vedle této klávesnice se nachází specifická klávesnice sloužící k ovládání mechanismů stroje. Nedílnou součástí panelu je obrazovka, prostřednictvím které kontrolujeme aktuální nastavení stroje, případně průběh CNC programu.

CNC je umístěno na specifické základové desce, která má zamezit nechtěným otřesům stroje při frézování. Pracovní prostor CNC frézky je ukryt pod průhledným plastovým ochranným krytem, který má zamezit odlétávání vzniklé třísky. Ve spodní části se nachází vana na třísky, za ní čerpadlo chladící kapaliny a nádoba na chladící kapalinu. Nad vanou je umístěna svislá upínací konzola, vlevo od ní posunový pohon osy X a pohon posuvu osy Y, vpravo lineární odměřování osy X a lineární odměřování osy Y. Nad konzolou je svislá frézovací hlava s vertikálním pracovním vřetenem. Ve vrchní části vidíme vřeteník, horizontální pracovní vřeteno. Za ním je umístěn hlavní pohon s převodovkou a automatickým řazením otáček.

CNC frézka je jedním z velmi důležitých strojů, které jsou systematicky využívány v současném strojírenském průmyslu. Jejich vývoj jde velmi rychle dopředu, čímž se zjednodušuje a zpřesňuje výroba specifických obrobků.

### Osobní dopis

- v podstatě "jakýkoliv dopis", který píšeme **své známé osobě**
- můžeme psát **neformálně**, nebo **neutrálně**
- **místo a datu**, kdy byl dopis napsán
- **oslovení osoby** (adresát)
- **hlavní text**
- **rozloučení**
- **podpis**
- **naše adresa** (adresa pisatele)

#### Ukázka

_**Téma**: “Život je změna!”_

_**Zpracování:** Dopis kamarádovi / kamarádce o změnách, které nastaly od doby, kdy jste seděli v jedné lavici._

_V Praze 15.4.2014_

_Ahoj Petře,_

_už uplynul nějaký čas od doby, kdy jsme se naposledy viděli, tak bych Ti rád napsal o změnách, které nastaly v mém životě._

_Bohužel už nebydlím v Liberci, protože jsem se před třemi lety seznámil s jednou zajímavou dívkou, jež mne okouzlila natolik, že jsem se za ní odstěhoval do Prahy. Bydlíme společně na Karlově náměstí v jednom činžovním domě nedaleko Vltavy. Z okna obývacího pokoje máme krásný výhled na Vltavu a celé okolní nábřeží. Čtvrť je velice rušná, ale zvykl jsem si. Dokonce nedaleko našeho domu je malý park, kam si občas zajdu odpočinout a zaběhat. Dopravní obslužnost je velice dobrá, do práce se dostanu za třicet minut._

_Pracuji ve firmě, která je zaměřena na počítačové systémy a ochranu dat. Vždycky jsem chtěl pracovat v podobné firmě. Platové podmínky jsou velice dobré a náročnost pracovní pozice odpovídající. Musím si akorát doplnit vzdělání, takže jsem se opět na několik měsíců vrátil do školních lavic. Pracovní kolektiv se skládá z mladých lidí, rozumíme si a pravidelně každých čtrnáct dní se scházíme na bowlingu. Zahrajeme si bowling, popovídáme a popijeme. Fajn akce. Občas s některými zajdeme na tenis, který chodíme hrát do tenisové haly ve čtvrti Výtoň._

_Dne 14.12.2014 se chystáme uspořádat dvoudenní vánoční tenisový turnaj. Chtěl bych Tě pozvat, abychom si opět po letech společně zahráli a zároveň zavzpomínali na dobu, kdy jsme společně seděli v lavici. Mohli bychom si v klidu sdělit, co nového se změnilo v našem životě. Doufám, že mne nezklameš a přijedeš do Prahy. Prosím Tě, dej mi vědět, jak ses rozhodl._

_Měj se hezky,_

_Martin_

_Karlovo náměstí 25_  
_Praha 2_  
_120 00_

### Reklamace

- formální text
- **adresa prodejního místa**
- **místo a datum napsání reklamace**
- **formální oslovení prodejce**
- **text reklamace**
	- co reklamuju - **detailní název výrobku**
	- co na daném výrobku reklamuju - **popis toho s čím nejsem spokojen**
	- co přikládám k reklamaci - **účtenka, faktura...**
	- na konci textu, napsat co nyní očekávám
- **formální rozloučení**
- **podpis**

#### Ukázka

_**Téma: “Vadný notebook”**_

_**VÝCHOZÍ TEXT:** Koupili jste si nový notebook a po dvou týdnech používání jste zjistili, že má několik podstatných vad. Nejste spokojení a rozhodnete se počítač reklamovat._

_**Zpracování:** dopis pro reklamaci notebooku_

_Firma Elektro World_  
_Nákupní centrum Globus_  
_Sousedská 599_  
_Liberec 6_  
_460 06_

_V Liberci 4.11.2013_

_Reklamace notebooku značky ASUS X55A-SX115 zakoupeného dne 21.10.2013_

_Vážený pane, vážená paní,_

_rád bych uplatnil reklamaci notebooku značky ASUS X55A-SX115, který jsem zakoupil v prodejně Elektro World v obchodním centru Globus v Liberci dne 21.10.2013._

_V prvních okamžicích používání jsem byl s PC velmi spokojen a nadšen, ale bohužel se postupně objevovaly určité nedostatky a notebook po dvou týdnech zcela přestal fungovat, aniž bych zjistil objektivní příčinu. Nejprve se po zapnutí notebooku ozývaly zevnitř nepravidelně hlasité rachtavé zvuky, které chvílemi ustávaly a opět se objevovaly. Tento stav trval asi týden. Pak zvuky zcela přestaly, ale tělo notebooku se začalo po chvíli práce nadměrně zahřívat. Zhruba po třech dnech nastala situace, kdy notebook přestal úplně reagovat na startovací tlačítko a již nelze zapnout. Z hlediska spotřebitele nedošlo k nevhodné manipulaci s výrobkem či k jiné činnosti, která by vedla k vzniklým závadám._

_Z hlediska typu vady výrobku požaduji odstranění vady opravou, výměnou přístroje nebo odstoupení od smlouvy a okamžité vrácení peněz. Pokud se rozhodnete pro vrácení peněz, prosím o zaslání na bankovní účet číslo: 939472893 u České spořitelny pod variabilním symbolem 10._

_Zcela nepoškozené reklamované zboží jsem patřičně opatřil originálním obalem a zasílám na adresu uvedenou v záručním listě. Přikládám zároveň kopii záručního listu a prodejního dokladu, abyste mohli objektivně ověřit datum prodeje reklamovaného výrobku._

_Žádám o vyřízení reklamace notebooku do 30 dnů od jejího podání dle zákona o ochraně spotřebitele. Z hlediska serióznosti Vaší firmy, která působí na trhu již několik let, očekávám solidní jednání při reklamačním řízení._

_Děkuji za kladné vyřízení reklamace._

_S pozdravem,_

_Matěj Němec_

_E-mail: matej.anglicky@gmail.com_

_Adresa pro korespondenční kontakt:_

_Matěj Němec_  
_U Slunce 32_  
_Liberec 5_  
_460 05_

### Stížnost

- oficiální si chceme na něco, někoho stěžovat
- administrativní formální text
- objektivně, stručně, přesně se vyjádřit
	- používání ustálených frází
	- relevantní věci oficiální ráz
- psáno zdvořile 
- **adresa adresáta, nebo instituce**
- **datum**
- **oslovení**
- **hlavní text**
- **podpis**
- **adresa příjemce**

#### Ukázka

_**Téma:** Potíže se sousedy_

_**Zpracování:** stížnost městskému úřadu na sousedské neshody_

_Martina Kyselová_  
_Na Haldě 25_  
_463 31 Chrastava_

_Městský úřad Chrastava_  
_náměstí 1. máje 1_  
_463 31 Chrastava_

_V Chrastavě 22.10.2013_

_Stížnost na opětovné porušování domovního klidu_

_Vážený pane starosto ,_

_jmenuji se Martina Kyselová a jsem zástupce obyvatel domu č. p. 25. Již v minulém měsíci jsme Vám zaslali upozornění na konfliktní a nepřizpůsobivé chování našich sousedů obývajících byt č. 14, ale bohužel do dnešního dne nedošlo k navržení řešení._

_Náš dům patří do majetku města Chrastavy, a tudíž se opětovně obracíme na Vás. Několikrát jsme se snažili obyvatelům bytu přátelsky domluvit a slušně je požádali o dodržování pravidel, která si stanovili obyvatelé městského domu. Především se jedná o dodržování nočního klidu, pořádku na chodbě domu, včasné zamykání a zabezpečení domu proti přebývání neznámých osob, protože došlo k několika krádežím bot. Bohužel na naše upozornění nereagují a stále si neuvědomují, že jejich chování ruší či omezuje ostatní. Jsme si vědomi, že se jedná o mladou rodinu, že každý má v tomto ohledu jiné měřítko posuzování míry hluku, pořádku. Chtěli jsme se dohodnout na rozumném kompromisu, aby byl problém vyřešen. Na naše prosby však nereagují a zvyšují intenzitu svého rušivého jednání. Několikrát jsme museli oznámit skutečnost na Městskou policii v Chrastavě, která našemu bezohlednému sousedovi uložila blokovou pokutu ve výši jeden tisíc korun. Náš soused se z dané situace nepoučil a ani neměl potřebu zjednat nápravu v podobě úklidu chodby, která byla zanesena odpadky po párty._

_Proto využíváme možnosti písemné stížnosti a máme velký zájem o vyřešení dané záležitosti smírčí cestou a uvedení situace do pokojného stavu. Pokud nedojde k vzájemné dohodě a nápravě, budeme se muset domáhat ochrany soudní cestou._

_S pozdravem obyvatelé domu č. p. 25 v zastoupení Martiny Kyselové_

